善男子。若菩薩成就八法。能淨禪波羅蜜。何等爲八。善男子。若菩薩不依諸陰修禪。不依諸界修禪。不依諸入修禪。不依三界修禪。不依現世修禪。不依後世修禪。不依道修禪。不依果修禪。是爲菩薩成就八法。能淨禪波羅蜜。喩如虚空無所依著。菩薩修禪無所依止亦復如
是。喩如虚空無所愛戀。菩薩修禪離諸染著亦復如是。喩如虚空不著諸見。菩薩修禪捨離諸見亦復如是。喩如虚空無有諸慢。菩薩修禪離諸憍慢亦復如是。喩如虚空究竟無滅。菩薩修禪善入法性究竟不退亦復如是。喩如虚空不可破壞。菩薩修禪不壞本際亦復如是。喩如虚空
無有變易。菩薩修禪不變如如亦復如是。喩如虚空非心離心。菩薩修禪離心意識亦復如是。

