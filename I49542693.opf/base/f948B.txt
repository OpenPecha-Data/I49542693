善男子。喩如虚空無有疲惓。菩薩於無量劫。發勤精進無有疲厭。亦復如是。喩如虚空悉能容受一切諸色。然此虚空無有覆障。菩薩爲容受一切衆生。發勤精進平等無礙亦得如是。喩如虚空能生一切藥草叢林。然此虚空無有住處。菩薩爲増益一切衆生諸善根故發勤精進。無所
依著無有住處亦復如是。喩如虚空至一切處然無有去。菩薩發勤精進爲至一切法故。而無至無不至亦復如是。喩如虚空非色。而於中見種種色。菩薩爲一乘故發勤精進。而爲成就純至故。示諸乘差別亦復如是。喩如虚空本性清淨。不爲客塵所汚。菩薩發勤精進本性清淨。爲
衆生故現受生死。不爲塵累所染亦復如是。喩如虚空性是常法。無有無常。菩薩究竟爲不斷三寶故。發勤精進亦復如是。喩如虚空。無始無終不取不捨。菩薩發勤精進。無始無終不取不捨亦復如是。

